## Μηλόπιτα της μαμάς Ζωής

### Υλικά

_Ζύμη_

* 500gr αλεύρι που φουσκώνει μόνο του (Φαριναπ)
* 4 αυγά μόνο κρόκους
* 1 πλάκα βούτηρο τύπου βιταμ
* 1 βανίλια σκόνη
* 1/2 κούπα ζάχαρη

_Γέμιση_

* 4 κόκκινα μήλα μεσαίου μεγέθους
* 1 κουτάλι σούπας κανέλα τριμμένη
* 1 σφηνάκι κονιάκ
* 1/2 κούπα ζάχαρη

### Σκεύος

* Αντικολλητικό ταψί μεγέθους 30cm x 22cm περίπου.

### Προετοιμασία

1. Θα χρειαστούμε δύο μεσαίου μεγέθους μπολ. Στο ένα θα ετοιμάσουμε τη ζύμη και στο άλλο τη γέμιση.
1. Ξεκινάμε τρίβοντας τα μήλα και τα ρίχνουμε στο ένα το μπολ.
1. Προσθέτουμε την κανέλα, τη ζάχαρη και το κονιάκ.
1. Ανακατεύουμε καλά τα υλικά και το αφήνουμε στην άκρη.
1. Παίρνουμε το άλλο μπολ και ρίχνουμε μέσα όλο το αλεύρι.
1. Βάζουμε το βούτυρο σε σιγανή φωτιά μέχρι να λιώσει όλο. Δεν πρέπει να είναι καυτό. Πρέπει να μπορούμε να βάλουμε το χέρι μας όταν θα το ρίξουμε στη ζύμη.
1. Ρίχνουμε το βούτυρο στη ζύμη, τα αυγά (μόνο κρόκο), τη ζάχαρη, τη βανίλια
1. Με το χέρι μας τα ανακατεύουμε πολύ καλά.
1. Βουτυρώνουμε το ταψί μας.
1. Χωρίζουμε τη ζύμη στη μέση και παίρνουμε το ένα κομμάτι.
1. Το τοποθετούμε ομοιόμορφα στο κάτω μέρος του ταψιού μέχρι να καλύψουμε όλη την επιφάνεια. Πιέζουμε καλά με το χέρι για να ανοίξει η ζύμη μέχρι να καλύψουμε όλη την επιφάνεια. Προσέχουμε να μη δημιουργηθούν πολύ λεπτά σημεία.
1. Στη συνέχεια παίρνουμε το μπολ με τη γέμιση και ρίχνουμε και απλώνουμε ομοιόμορφα σε όλο το ταψί.
1. Τέλος, παίρνουμε το άλλο κομμάτι της ζύμης και προσπαθούμε να καλύψουμε όλη τη γέμιση κόβοντας μικρά κομματάκι ζύμης και πιέζοντάς τα με τα χέρια μας ώστε να γίνονται λεπτά φύλλα. Δεν πειράζει αν αφήνουμε λίγα κενά μεταξύ της ζύμης. Αυτή θα έρθει και θα φουσκώσει και θα καλύψει τα μικρά κενά.

### Ψήσιμο

* Σε φούρνο προθερμασμένο, στον αέρα, στους 150 βαθμούς, για 120 λεπτά.

### Σερβίρισμα

* Αφού κρυώσει η μηλόπιτα ρίχνουμε επάνω άχνη ζάχαρη μέχρι να την σκεπάσουμε.
